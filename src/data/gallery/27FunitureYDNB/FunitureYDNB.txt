
(၂၇) ရတနာပုံခေတ် ပရိဘောဂပစ္စည်းများ
       မြန်မာလူမျိုးတို့သည်   ဘုရား၊ ကျောင်း၊ တန်ဆောင်း ၊ နန်းတော်အိမ်တော်များ ၊ ပြသာဒ်များမှအစ မင်းစိုးရာဇာ၊ ရဟန်းရှင် လူတို့၏ အသုံးပြုသောပစ္စည်းများကို  သစ်သားပန်းပုဖြင့်  သုခုမမြောက်အောင် ထုလုပ်ခဲ့ကြသည်။ ပန်းပုလက်ရာ ပစ္စည်းများတွင်  ဇာတ်နိပါတ်တော်လာ ရုပ်လုံး ရုပ်ကြွများကို   လက်ရာမြောက်စွာ  စီမံချယ်လှယ်ခဲ့ကြသည်။ နန်းမူနန်းရာ  နန်းဓလေ့ ပုံစံများဖြင့် ထုလုပ်ထားသော ပန်းပု လက်ရာဖြစ်သည့် ပန်းကန်စင်၊ သစ်ထွင်းစင်၊ ပန်းလိုက်ကာ ကိုတွေ့ရှိရပေသည်။ ၎င်းပစ္စည်းများမှာ  ရတနာပုံခေတ်  နန်းတွင်းသုံးပစ္စည်းများဖြစ်သည်။ ပန်းလိုက်ကာမှာ နှစ်ဖက်လှဖြစ်ပြီးတစ်လုံးတည်း သောသစ်ကိုထွင်း  ထုထားသည်။ လိုက်ကာကြီးတစ်ခုလုံးတွင် ကနုတ်ပန်းနွယ်များ  ခွေဝိုက်၊ လိမ်နွယ် ကော့ကွေး၊ တွန့်ယှက်ဝေဖြာနေအောင် ဆင်ယင် ထားပေသည်။  သစ်သားပန်းကန်စင် များမှာအေဒီ ၁၈ ရာစုခေတ် မန္တလေးနန်းတွင်းသုံး ပန်းပု လက်ရာပစ္စည်းများဖြစ်သည်။ အဆင့်တစ်ဆင့်စီ၏နောက်ခံ၌  ကနုတ်ပန်းခက်ပန်းနွယ် များကြားတွင်ဒေါင်း ရုပ်များ၊ ကနေဟန်မင်းသား ရုပ်တုများထုလုပ်ထားသည်ကို တွေ့ရှိရ ပါသည်။ သစ်ထွင်းစင်ဘီရို ထုလုပ်ထားသည်မှာလည်း တစ်မူထူးခြားလှသည်။ ဘီရို တစ် ခုလုံးတွင် ကနုတ်ပန်းကြွ လက်ရာများနှင့် အတူဆန္ဒန်ဆင်မင်း ဇာတ်တော်နှင့်  သုဝဏသာမ ဇာတ်တော် မှ ဇာတ်ဝင်ခန်းအချို့ကိုာ  သရုပ်ဖော်ထွင်းထုထားပါသည်။
	အချုပ်အားဖြင့်ဆိုသော်   မြန်မာမှု ရှေးဟောင်း ယဉ်ကျေးမှု  အမွေအနှစ်များဖြစ်သော နန်းသုံးပန်းပုလက်ရာများသည်  မြန်မာ့ရိုးရာ ပန်းပုလက်ရာ အဆင့်အတန်းမြင့်မားမှု ၊ ခိုင်ခန့် သေသပ်မှုကိုဖော်ကျူးလျက်ရှိပေသည်။ မြန်မာတို့၏ယဉ်ကျေးမှု အဆင့်အတန်း မြင့်မားကြောင်း  ဂုဏ်ယူနိုင်သည့်လက်မှုပညာရပ် ဖြစ်ပေသည်။ 





