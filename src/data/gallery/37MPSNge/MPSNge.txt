

(၃၇)မန္တလေးနန်းတော် ပုံစံငယ်
      မင်းတုန်းမင်းသည်  မြနန်းစံကျော် ရွှေနန်းတော်ကို  ၁၈၅၉ ခုနှစ်တွင်  တည်ဆောက်ပြီးစီးခဲ့ပြီး  ၁၈၈၅ ခုနှစ် အရှင်နှစ်ပါးပါတော်မူသွားသည့်  အချိန်မှစ၍  မှေးမှိန်လာခဲ့ပြီး  ၁၉၄၅ ခု မတ်လ ၁၇ ရက်နေ့ ဒုတိယ ကမ္ဘာစစ် အတွင်း  မီးလောင်ပြာကျသွားရာ  ၁၉၈၉ ခုတွင်   ပြန်လည်တည်ဆောက်နိုင်ခဲ့သည်။  ထိုသို့တည်ဆောက်ရာတွင်  ရှေးမြန်မာမင်းများလက်ထက် ပြုစုခဲ့သော  ပေ၊ ပုရပိုက် မှတ်တမ်းများနှင့် သမိုင်းအထောက်အထားများ ကို ရှာဖွေစုဆောင်ပြီး နောက်ဆုံးမင်း ဖြစ်သည့် သီပေါမင်း လက်ထက်တွင် ရှိခဲ့သည့်  အနေအထားအတိုင်း   ပြန်လည်တည်ဆောက်ထားခြင်းဖြစ်သည်။ ရွှေနန်းတော်ကြီး၏  နန်းခုံ သည်   အရှေ့ အနောက်   ၁၀၀၄ ပေ ၊ တောင်၊ မြောက် ၅၇၄ ပေ ကျယ်ဝန်းပြီး ၁၁ ပေ မြင့်သည်။  အဆောင်ပေါင်း  ၁၁၄  ဆောင်ရှိသည့်အနက်    ၉၀ ကျော်ကို‌ရှေးမူမပျက်   ပြန် လည်တည်ဆောက် ခဲ့သည်။

